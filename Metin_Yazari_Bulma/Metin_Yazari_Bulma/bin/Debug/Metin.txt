İnsanoğlunun yeryüzündeki macerasının tam olarak ne zaman başladığı bilinmemektedir. 
Ancak bilinen bir şey vardır ki; insanoğlu var olduğundan günümüze iki temel içgüdünün peşinde koşmuştur: öğrenme ve iletişim.
Öğrenme içgüdüsünün ortaya çıkardığı kazanım bilgidir. 
İnsan, içgüdüsel davranış karakterini aşarak, bilgi ve becerilerini çoğaltmada en üstün olanaklara sahip olan canlıdır. 
Bunun temelinde yatan gerçek ise, insan beyninin koşullu refleksler oluşturma ve bunları birbirine ekleme yeteneğindeki üstünlüktür. 
Özellikle, insan beyninin son bir milyon yıllık gelişiminin gölgesinde düşünsel yetilerine paralel olarak bilgi kitlesinin de akıl almaz bir biçimde artış gösterdiği bilinmektedir.
Üretilen bilginin insanlara aktarılmasının tek yolu olan iletişim; kişi ya da kişilerin karşılıklı bilgi, duygu ve düşüncelerini paylaşma sürecidir. 
İnsanlar binlerce yıldır sözlü ya da yazılı olarak bildiklerini başkalarıyla paylaşma çabası içerisinde olmuşlardır. 
Bilimsel platformlarda ise en etkili bilgi paylaşımı kongrelerdeki sözlü sunumlar ve posterler ile bilimsel niteliği kanıtlanmış dergilerde yayımlanan makaleler yolu ile olmaktadır. 
Bir araştırmacının en temel kaygısı, bilimsel araştırmalardan elde ettiği sonuçların toplumla paylaşılmasıdır. 
Dolayısıyla da bilimsel bir araştırma yapmanın temel amacı elde edilen sonuçların yayımlanması olmaktadır. 
Meslektaşları arasında bir araştırmacının, ne yaptığını, nasıl yaptığını ve onlardan neler öğrendiğini yazılı olarak belgelemesi gerekmektedir.
Tıbbi bilimsel çalışma, öngörülen bir hipotez çerçevesinde, yeterli gözlem ve deneye dayanılarak, etik kurallar çerçevesinde sonuca ulaştırılıp yazı haline getirilip yayımlanırsa, tıbbimakale olarak adlandırılır. 
Kabul edilebilir temel bir bilimsel yayın, meslektaşlara gözlemleri değerlendirme, deneyleri tekrarlama, entelektüel işlemleri değerlendirme imkânı verecek, yeterli bilgiiçeren ilk açıklama olmalıdır. 
Bilimsel araştırmanın verileri; makale olarak, tez olarak, bir kongre ya da toplantıda poster olarak ya da sözlü sunum olarak sunulabilir.
Türkiye’de bilimsel alanda kabul gören yayın sıralamasında son yıllarda önemli derecede yol kat edilmiştir. 
Özellikle akademik yükselmenin olmazsa olmaz koşulu olmasıyla, yayın sayılarında ciddi ivmeler kazanılmıştır. 
Yüksek Öğretim Kurumu’ndan alınan verilere göre; Türkiye 2004 yılında yayınlanan makale sayısı bakımından 20. sırada (12229 makale ile), milyon kişi başına düşen makale sayısı olarak da 34. sırada yer almaktadır. 
Sayılar Türkiye’den yapılan ve ISI (Institute for Scientific Information) tarafından kullanılan indekslere giren yayın sayısının sürekli olarak arttığını göstermektedir. 
Akademik ortamlarda kabul görebilecek bir yayın yapabilmenin yolu planlandığı andan, yayımlandığı ana kadar bilimsel sistematikten sapmamaktır.
Bu makalenin amacı, bilimsel bir araştırma sonucunda elde edilecek verilerin makale şeklinde sunulması sırasında dikkat edilecek noktaların tartışılmasıdır. 